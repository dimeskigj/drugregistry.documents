**Пред употреба на лекот внимателно прочитајте го упатството.**

- *Чувајте го упатството. Можеби ќе треба да го прочитате повторно.*
- *Ако имате дополнителни прашања, обратете се кај Вашиот лекар или  фармацевт.*
- *Овој лек Ви е прoпишан Вам и не треба да им го давате на други лица, бидејќи може да им наштети, дури и ако нивните симптоми се исти како Вашите.*

# 

# 

# Упатството за пациентот содржи:

# Што претставува Допоцеф и за што се употребува

# Што мора да знаете пред да го употребите Допоцеф

# Како да го употребувате Допоцеф

# Можни несакани дејства

# Чување и рок на употреба на Допоцеф

**Dopocef / Допоцеф** 100 mg филм-обложени таблети

**Dopocef / Допоцеф** 200 mg филм-обложени таблети

**CEFPODOXIME PROXETIL**

Активна супстанција е цефподоксим проксетил.

Помошни супстанции: карбоксиметилцелулоза, лактоза монохидрат, кросповидон, хидроксипропилцелулоза, магнезиум стеарат, натриум лаурил сулфат, хипромелоза, талк, калциум, титаниум диоксид (Е171).

Име и адреса на носителот на одобрението за ставање во промет: 
Лек Скопје ДООЕЛ, „Перо Наков“ бр. 33, Скопје, Р. Македонија.

Име и адреса на производителот: Sandoz GmbH, Biochemiestrasse 10, A-6250, Кундл, Австрија.

**1. Што претставува Допоцеф и за што се употребува**

Една (1) филм-обложена таблета содржи цефподоксим проксетил, што одговара на 100 mg цефподоксим.

Една (1) филм-обложена таблета содржи цефподоксим проксетил, што одговара на 200 mg цефподоксим.

Пакување:                                                                                                                       Кутија со 10 филм-обложени таблети во блистер-пакување (Alu/Alu или Al/PVC/PVDC) кое содржи 100 mg цефподоксим.

Кутија со 10 филм-обложени таблети во блистер-пакување (Alu/Alu или Al/PVC/PVDC) кое содржи 200 mg цефподоксим.

Допоцеф е антибиотик. Спаѓа во групата антибиотици наречени цефалоспорини. Овие типови антибиотици се слични на пеницилин.

Допоцеф ги убива бактериите и може да се користи за третман на разни видови  инфекции.

Слично како другите антибиотици, Допоцеф е ефикасен само за некои типови  бактерии и поради тоа е погоден за третман само на некои типови инфекции.

Допоцеф може да се користи за лекување на:

- Синусни инфекции;
- Инфекции на грлото;
- Инфекции на белите дробови, како што се бронхитис и некои типови пневмонија.

**2. Што мора да знаете пред да го употребите Допоцеф**

**Не треба да употребувате Допоцеф, ако сте:**

- алергични (пречувствителни) на цефподоксим проксетил или на која било друга состојка на лекот;
- алергични (пречувствителни) на кој било друг антибиотик од групата на цефалоспорини;
- имале тешка алергиска реакција на кој било пеницилински антибиотик.

Сите лица кои се алергични на пеницилини не се алергични и на цефалоспорини. Меѓутоа, потребна е претпазливост доколку некогаш сте имале алергиска реакција на пеницилин или на друг бета-лактамски антибиотик, затоа што може да бидете алергични и на овој лек.

Доколку не сте сигурни посоветувајте се со Вашиот лекар или фармацевт.

**Бидете особено внимателни со Допоцеф:**

- Ако сте имале алергиска реакција на кој било антибиотик треба да го информирате Вашиот лекар или фармацевт пред да го земете овој лек.
- Ако некогаш Ви е кажано дека Вашите бубрези не функционираат најдобро. Исто така, и ако сте примале третман за бубрежна инсуфициенција (слично на дијализа). Може да примате цефподоксим, но може да биде потребна помала доза.
- Ако неодамна сте имале или имате воспаление на цревата, наречено колитис, или некоја друга болест на дигестивниот тракт.
- Допоцеф може да предизвика промени кај некои тестови за испитување на крвта (Кумбов (Coomb) тест). Доколку правите вакви тестови треба да му нагласите на Вашиот лекар дека земате Допоцеф.
- Овој лек може да ги промени резултатите на тестовите за шеќер во урината [како што се тестовите на Бенедикт (Benedict) или на Фехлинг (Fehling)].

Информирајте го Вашиот лекар ако имате дијабетес и рутински ја контролирате урината, затоа што додека примате цефподоксим може да се користат други тестови за контрола на дијабетес.

Ве молиме да се посоветувате со лекар и тогаш кога горенаведените укажувања се однесувале на Вас кога било во минатото.

**Земање Допоцеф со храна и со течности** Филм-обложените таблети Допоцеф треба да се земаат во текот на оброците заради полесна апсорпција на лекот во организмот.

**Бременост** *Советувајте се со Вашиот лекар или фармацевт пред да земете каков било лек.* Не постојат податоци дека Допоцеф има штетно дејство врз фетусот, сепак, на бремените жени им се препорачува да го земаат само доколку е навистина неопходно.

**Доење** *Советувајте се со Вашиот лекар или фармацевт пред да земете каков било лек.* Овој лек не треба да им се дава на жени кои дојат, затоа што мала количина од лекот се излачува во мајчиното млеко.

**Влијание врз способноста за возење или за ракување со машини** Може да чувствувате замаеност додека го земате овој лек. Тоа може да влијае на Вашата способност да возите или да ракувате со машини. Доколку се случи тоа, не возете и не ракувајте со машини.

**Важни информации за некои составни компоненти на Допоцеф** Лекот содржи лактоза. Ако Вашиот лекар Ви кажал дека не поднесувате некои шеќери, контактирајте со него пред да го употребите овој лек.

**Земање други лекови**

Ве молиме да имате предвид дека овие укажувања можат да се однесуваат и на оние производи што сте ги земале во минатото или ќе ги земате во иднина.

*Ве молиме да го информирате Вашиот лекар или фармацевт ако земате или ако неодамна сте земале кој било друг лек, дури и оние што не се на лекарски рецепт.*

На дејството на Допоцеф може да влијаат другите лекови што се елиминираат преку бубрезите. Има голем број лекови што може да го направат тоа. Затоа посоветувајте се со Вашиот лекар или фармацевт пред да го земете овој лек.

Особено посоветувајте се со Вашиот лекар доколку земате:

- Антибиотици наречени аминогликозиди (на пример, гентамицин).
- Диуретици - таблети или инјекции, како што е фуросемид. Може да биде потребно почесто да правите контрола на функцијата на бубрезите во текот на третманот. Оваа контрола може да се направи со крвни и со уринарни тестови.

Не земајте Допоцеф истовремено со лекови против стомачни киселини,  како што се:

- Aнтациди,
- Лекови, како што се ранитидин, фамотидин или циметидин (Н 2 -рецепторни антагонисти).

Потребно е да поминат 2-3 часа откако сте зеле Допоцеф и потоа да земете некој од горенаведените лекови.

1. **Како да го употребувате Допоцеф**

# Строго придржувајте се на упатствата од лекарот. Не смеете да ги менувате дозите или да го прекинувате лекувањето без да се посоветувате со лекар.

Доколку не сте сигурни, повторно консултирајте се со Вашиот лекар или фармацевт како да го употребувате лекот.

Дозата што ќе Ви ја прoпише лекарот зависи од типот на инфекцијата и од тоа колку е сериозна. Исто така, дозата зависи и од тоа како функционираат Вашите бубрези. Лекарот ќе Ви го објасни ова.

Филм-обложените таблети треба да се земаат со оброк затоа што храната ја подобрува апсорпцијата на Допоцеф во организмот.

Доколку не Ви е поинаку прoпишано од Вашиот лекар, вообичаените дози се:

**Употреба кај возрасни и постари пациенти со нарушена бубрежна функција**

- Инфекции на синусите:                   200 mg двапати на ден
- Инфекции на грлото:                       100 mg двапати на ден
- Инфекции на белите дробови:       100-200 mg двапати на ден, во  зависност од сериозноста на инфекцијата.

**Употреба кај деца**

Се препорачува прашокот за перорална суспензија да се употребува кај деца и кај новороденчиња кои имаат повеќе од две недели.

**Употреба кај возрасни пациенти со нарушена бубрежна функција**

Во зависност од тоа колку се сериозни проблемите со бубрезите, вообичаената доза на Допоцеф за типот инфекција што го имате, можеби, ќе треба да се зема само еднаш на ден наместо двапати на ден или, пак, дури еднаш на секои два дена. Вашиот лекар ќе одлучи колкава доза ќе биде соодветна за Вас.
Ако сте на хемодијализа, дозата ќе ја примате по секоја сесија на дијализа.

*Ако имате впечаток дека ефектот на Допоцеф е премногу силен или премногу слаб, посоветувајте се со Вашиот лекар или фармацевт.*

**Ако сте зеле поголема доза на Допоцеф отколку што треба**

Ако случајно сте зеле премногу од овој лек, веднаш контактирајте со Вашиот лекар или со медицинските лица во најблиската болничка итна служба.

Земете ги лекот и пакувањето за да можат здравствените работници точно да знаат што сте зеле.

**Ако сте заборавиле да земете Допоцеф**

Ако заборавите да земете Допоцеф, следната доза земете ја веднаш штом  ќе се сетите.

*Не земајте двојна доза за да ја надоместите пропуштената.*

**Ефекти кога престанува третманот со Допоцеф** Важно е лекот да го земате до крајот на прoпишаното лекување. Не смеете да го прекинувате земањето на лекот само затоа што се чувствувате подобро. Доколку пред време го прекинете лекувањето, инфекцијата може повторно да се појави. Ако на крајот на прoпишаното лекување сè уште не се чувствувате добро или се чувствувате полошо за време на лекувањето, потребно е да го информирате Вашиот лекар.

1. **Можни несакани дејства**

*Како и сите лекови, така и Допоцеф може да предизвика несакани дејства.*

**Сериозни алергиски реакции** на овој лек се **многу ретки** (се појавуваат кај помалку од 1 на 10.000 пациенти кои го примаат лекот). Тие може да вклучуваат:

- Ненадејни тешкотии во дишењето;
- Отекување на очните капаци, лицето и на усните;
- Тежок кожен раш, особено ако се манифестира со плускавци и е проследен со болка во очите, устата или во гениталните органи;
- Губење свест (онесвестување).

За сите наведени алергиски реакции е неопходна итна медицинска помош. Ако мислите дека се појавува која било од овие реакции, престанете да го земате лекот и веднаш контактирајте со Вашиот лекар или со медицинските лица во најблиската болница.

***Чести несакани дејства*** (се појавиле кај помалку од 1 на 10 пациенти кои го примале лекот) :

- Стомачни нарушувања: надуеност, гадење, повраќање, болка во стомакот, присуство на гасови во стомакот или во цревата, дијареја (пролив). Ако имате сериозна или крвава дијареја, треба веднаш да го прекинете земањето на овој лек и да контактирате со Вашиот лекар;
- Проблеми во исхраната, губење на апетитот.

***Помалку чести несакани дејства*** (се појавиле кај помалку од 1 на 100 пациенти кои го примале лекот) :

- Имунолошки нарушувања: хиперсензитивни реакции (исипувања по кожата што се помалку сериозни од гореспомнатите, уртикарија, чешање);
- Нарушувања на нервниот систем: главоболка, зашеметеност, чувство на пецкање и трпнење по кожата;
- Нарушувања на ушите: зуење во ушите;
- Општи нарушувања: лошење, општа слабост.

***Ретки несакани дејства*** (се појавиле кај помалку од 1 на 1.000 пациенти кои го примале лекот) :

- Нарушувања во црниот дроб и во жолчката: промени во крвните тестови за работата на црниот дроб;
- Нарушувања на крвта: анемија, намалување на бројот на крвните клетки (симптомите вклучуваат замор, нови инфекции, крвавење и појава на модринки), зголемување на бројот на некои бели крвни клетки, зголемување на бројот на малите крвни клетки што се потребни за згрутчување на крвта.

***Многу ретки несакани дејства*** (се појавиле кај помалку од 1 на 10.000 пациенти кои го примале лекот) :

- Имунолошки нарушувања: анафилактички реакции (на пример, бронхоспазма, зацрвенетост (пурпура) и отоци на лицето и на екстремитетите);
- Нарушувања на бубрезите: промени во функцијата на бубрезите;
- Нарушувања на црниот дроб и на жолчката: оштетување на црниот дроб кое може да предизвика жолтица (пожолтување на кожата или на белките на очите);
- Инфекции: Допоцеф може привремено да ја зголеми можноста за добивање   инфекции предизвикани од други видови бактерии, на пример, кандидијаза;

Нарушувања на крвта и на лимфниот систем: еден вид анемија која може да биде сериозна и е предизвикана од распаѓање на црвените крвни зрнца. Ако правите каков било тест на крвта, кажете му на медицинското лице дека го земате овој лек, затоа што тоа може да влијае на Вашиот резултат.

*Ако забележите какви било несакани дејства што не се спомнати во ова упатство, Ве молиме да го информирате Вашиот лекар или фармацевт* .

**5. Чување на Допоцеф**

Alu/PVC/PVDC блистер: Лекот се чува на температура до 25 °С. Лекот се чува во оригиналното пакување.

**Лекот се чува на места недостапни за деца.**

**Рок на употреба**

*Лекот не смее да се употребува по истекот на рокот на употреба, односно по датумот што е наведен на пакувањето.*

**Начин на издавање на лекот**

Лекот се издава во аптека само врз основа на рецепт.

**Датум на последна ревизија на внатрешното упатство**

Внатрешното упатство е одобрено: Декември 2013 година.

**Број на одобрение за ставање на лекот во промет:**

100 mg: 15-3722/13

200 mg: 15-3723/13